# Καταστατικό Σωματείου GreeceJS

### Ίδρυση - Επωνυμία - Έδρα

#### Άρθρον 1

Ιδρύεται Σωματείο, μη κερδοσκοπικό, με την επωνυμία "Σωματείο GreeceJS" και με έδρα το Δήμο Αθηναίων. Το Σωματείο έχει στρογγυλή σφραγίδα που φέρει τον τίτλο του.

### Σκοπός

#### Άρθρον 2

Το σωματείο έχει σκοπό την ανάπτυξη, προώθηση, υποστήριξη και διάδοση τεχνολογιών λογισμικού και εκπαίδευση σε θέματα προγραμματισμού Ηλεκτρονικών Υπολογιστών.

#### Άρθρον 3

Οι σκοποί του σωματείου πραγματοποιούνται με τα πρόσφορα και νόμιμα μέσα, τα οποία με απόφαση του το Διοικητικό Συμβούλιο εγκρίνει. Ενδεικτικά αναφέρονται τα εξής:

1. Διοργάνωση διαλέξεων, συγκεντρώσεων, εκθέσεων, πολιτιστικών και καλλιτεχνικών εκδηλώσεων.
2. Εξεύρεση δωρητών και χορηγών, φυσικών ή νομικών προσώπων καθώς και η συνεργασία με κρατικούς ή μη φορείς.
3. Εκδοση φυλλαδίων, βιβλίων, εφημερίδων ή άλλων ειδικών εκδόσεων σε συνήθη ή ηλεκτρονικά μέσα.
4. Όποια άλλα μέσα κριθούν πρόσφορα για την επίτευξη των σκοπών του Σωματείου.

### Όροι εισόδου και αποχωρήσεως μελών - Δικαιώματα - Υποχρεώσεις

#### Άρθρον 4

Μέλη του σωματείου γίνονται Έλληνες και αλλοδαποί, ανεξαρτήτως φύλου ή θρησκείας, οι οποίοι αποδέχονται τους σκοπούς του σωματείου και έχουν συμπληρώσει κατά την ημέρα της εγγραφής τους το 18ο έτος της ηλικίας τους.

#### Άρθρον 5

Η εγγραφή εκάστου μέλους γίνεται ύστερα από γραπτή αίτηση του, η οποία θα απευθύνεται στο Διοικητικό Συμβούλιο του Σωματείου, θα υπογράφεται δε από δύο ακόμη μέλη του Σωματείου υπό τύπον συστάσεως, του προς εγγραφή νέου μέλους.

Ο τυχόν αποκλεισμένος από την εγγραφή του ως μέλος, μπορεί να προσφύγει στη γενική συνέλευση εντός προθεσμίας 10 ημερών από της γνωστοποιήσεως σ' αυτόν της απορριπτικής περί της εγγραφής του αποφάσεως του Διοικητικού Συμβουλίου, η οποία γενική συνέλευση αποφαίνεται πλέον ανεκκλήτως περί της εγγραφής του.

Βασικό κριτήριο ένταξης είναι ο αιτών να μπορεί να δικαιολογήσει έμπρακτο ενδιαφέρον για την επιστήμη των υπολογιστών και του λογισμικού ειδικότερα, είτε μέσω σπουδών, είτε εργασίας, είτε ανοικτού λογισμικού.

#### Άρθρον 6

Τα μέλη δικαιούνται να αποχωρούν του Σωματείου όποτε το επιθυμούν με γραπτή τους γνωστοποίηση στο Διοικητικό Συμβούλιο. Μένουν όμως υπόλογα για τις μέχρι της στιγμής αυτής τυχόν δημιουργηθείσες υποχρεώσεις τους προς το σωματείο.

#### Άρθρον 7

Τα μέλη του Σωματείου καταβάλλουν εφ' άπαξ μεν δικαίωμα εγγραφής 30 €, τακτική δε ετήσια εισφορά (συνδρομή) 20 €. Το ποσό αυτό μπορεί με αιτιολογημένη απόφασή του να αυξομειώσει το Διοικητικό Συμβούλιο.

#### Άρθρον 8

Μέλος του Σωματείου που δεν εκπλήρωσε τις προς αυτό χρηματικές υποχρεώσεις επί δύο έτη άνευ δικαιολογημένης αιτίας, θεωρείται αυτοδικαίως παραιτηθέν και διαγράφεται από το Μητρώο μελών του Σωματείου.

#### Άρθρον 9

Τηρείται βιβλίο - Μητρώο μελών του Σωματείου στο οποίο αναγράφεται η ηλεκτρονική διεύθυνση (email), το επάγγελμα και η διεύθυνση του κάθε μέλους, καθώς και οι προς το Σωματείο υποχρεώσεις του.

#### Άρθρον 10

Όλα τα μέλη του Σωματείου οφείλουν να συμμορφώνονται προς τις διατάξεις του Καταστατικού αυτού και προς τις αποφάσεις των Γενικών Συνελεύσεων και του Διοικητικού Συμβουλίου τις εντός των ορίων του Καταστατικού και της δικαιοδοσίας αυτών λαμβανομένας.

#### Άρθρον 11

Η τάξη και ευκοσμία στο Σωματείο ρυθμίζεται από εσωτερικό κανονισμό. Κάθε μέλος που επιδεικνύει διαγωγή απρεπή και ανάρμοστη στο Σωματείο που απάδει προς τις διατάξεις αυτού αποβάλλεται και διαγράφεται από το Μητρώο των μελών του Σωματείου, κατόπιν αποφάσεως του Διοικητικού Συμβουλίου που λαμβάνεται μετά από καταγγελία ή αυτεπάγγελτα. Κατά της αποφάσεως επιτρέπεται προσφυγή εντός προθεσμίας μηνός, η οποία συζητείται ενώπιον της πρώτης γενικής συνελεύσεως που θα συγκληθεί. Μέχρις ότου η Γενική Συνέλευση αποφανθεί επί της προσφυγής, το διαγραφέν μέλος στερείται πάντων των δικαιωμάτων του και υποχρεούται στην καταβολή των τυχόν καθυστερουμένων συνδρομών ή άλλων οικονομικών υποχρεώσεων του.

### Πόροι

#### Άρθρον 12

Πόροι του Σωματείου είναι:

1. Το δικαίωμα εγγραφής των μελών, το οποίο είναι 30 €.
2. Η ετήσια συνδρομή, η οποία είναι 20 €.
3. Οι προαιρετικές εισφορές των μελών ή άλλων φυσικών ή νομικών προσώπων
4. Έσοδα από διοργάνωση εκπαιδευτικών σεμιναρίων πάνω σε τεχνολογίες της επιστήμης υπολογιστών, διαλέξεις, εκθέσεις, συναυλίες ή άλλες σχετικές εκδηλώσεις.
5. Οι τυχόν δωρεές και τα κληροδοτήματα.
6. Κάθε άλλος νόμιμος πόρος.

### Διοίκηση - Εκπροσώπηση

#### Άρθρον 13

Όργανα διοικήσεως του Σωματείου είναι:

1. Οι γενικές συνελεύσεις.
2. Το διοικητικό συμβούλιο.
3. Η εξελεγκτική επιτροπή.

### Γενική συνέλευση

#### Άρθρον 14

Η Γενική Συνέλευση αποτελεί το ανώτατο όργανο του Σωματείου και αποφασίζει για κάθε υπόθεσή του που δεν υπάγεται στην αρμοδιότητα άλλου οργάνου.  Η συνέλευση, εκλέγει τα πρόσωπα των Οργάνων του Σωματείου, αποφασίζει για  την  είσοδο  ή την  αποβολή  μέλους,  εγκρίνει  τον  ισολογισμό,  αποφασίζει  για  τη μεταβολή  του  σκοπού  του  Σωματείου,   για   την   τροποποίηση του καταστατικού και για τη διάλυση του σωματείου.

Οι Γενικές Συνελεύσεις των μελών του Σωματείου συγκαλούνται τακτικά εντός του πρώτου εξαμήνου εκάστου έτους, κατόπιν προκλήσεως του Διοικητικού Συμβουλίου, 10 τουλάχιστον ημέρες πριν από τη Γενική Συνέλευση. Το Διοικητικό Συμβούλιο δύναται να καλέσει έκτακτη Γενική Συνέλευση εάν τη θεωρήσει αναγκαία. Το ίδιο μπορεί και να γίνει εάν το ένα δέκατο (1/10) των ταμειακώς εντάξει τακτικών μελών ζητήσουν αυτήν εγγράφως ή εάν η εξελεγκτική επιτροπή τη ζητήσει για λόγους ταμειακής διαχειρίσεως του Σωματείου.

Στις σχετικές προσκλήσεις αναγράφονται πάντοτε τα θέματα συζήτησης, ο τόπος και ο χρόνος της γενικής συνελεύσεως. Οι προσκλήσεις αποστέλλονται μέσω ηλεκτρονικού ταχυδρομείου.

Η συμμετοχή στη Γενική Συνέλευσης και η ψηφοφορία είναι δυνατό να γίνει και εξ αποστάσεως με ηλεκτρονικά μέσα χωρίς τη φυσική παρουσία των μελών στον τόπο διεξαγωγής της Γενικής Συνέλευσης. Σε αυτή την περίπτωση τα μέλη που θα συμμετέχουν και θα ψηφίζουν εξ αποστάσεως θα πρέπει να βεβαιώνουν την επιλογή τους για συμμετοχή εξ αποστάσεως με έγγραφη δήλωσή τους προς το Διοικητικό Συμβούλιο του Σωματείου. 

#### Άρθρον 15

Η Γενική Συνέλευση θεωρείται εν απαρτία εάν παρίσταται το ένα δεύτερο (1/2) των ταμειακώς εντάξει τακτικών μελών. Εάν δεν επιτευχθεί απαρτία την πρώτη φορά, συγκαλείται δεύτερη εντός 8 ημερών με τα ίδια θέματα, οπότε θεωρείται εν απαρτία, οσαδήποτε μέλη και αν παραστούν. Δικαίωμα ψήφου στις γενικές συνελεύσεις έχουν μόνο τα τακτικά μέλη, τα οποία είναι ταμειακώς εντάξει.

#### Άρθρον 16

Τις τακτικές ή έκτακτες Γενικές Συνελεύσεις διευθύνει Πρόεδρος που εκλέγεται από τα παριστάμενα μέλη. Εκλέγεται επίσης από τα μέλη αυτά Γραμματέας της συνελεύσεως, ο οποίος καταχωρεί τις σχετικές αποφάσεις στο ειδικό βιβλίο Πρακτικών Γενικών Συνελεύσεων και τις υπογράφει μαζί με τον Πρόεδρο.

Με εξαίρεση τις περιπτώσεις που προβλέπεται διαφορετικά στο παρόν ή στο νόμο, οι αποφάσεις λαμβάνονται με φανερή ψηφοφορία 

#### Άρθρον 17

Στην τακτική Γενική Συνέλευση λογοδοτεί υποχρεωτικά το απερχόμενο Διοικητικό Συμβούλιο περί των πεπραγμένων της Διοικήσεως του κατά το διάστημα της θητείας του και αναγιγνώσκεται η Έκθεση της Εξελεγκτικής Επιτροπής επί του ελέγχου της οικονομικής διαχειρίσεως. Σχετικά η γενική συνέλευση εγκρίνει τον απολογισμό της διαχειρίσεως του απερχόμενου Διοικητικού Συμβουλίου.

Μετά ακολουθεί η εκλογή νέου Διοικητικού Συμβουλίου του Σωματείου, καθώς και της εξελεγκτικής επιτροπής. Η εκλογή διενεργείται από τριμελή επιτροπή που ορίζει η γενική συνέλευση και τέλος λαμβάνονται αποφάσεις σ' όλα τα θέματα της ημερήσιας διάταξης.

### Διοικητικό Συμβούλιο

#### Άρθρον 18

Το Διοικητικό Συμβούλιο του Σωματείου είναι 5μελές. Εκλέγεται κατά διετία, από τη γενική συνέλευση των τακτικών μελών του Σωματείου, με μυστική ψηφοφορία. Το Διοικητικό Συμβούλιο καλείται από το πλειοψηφήσαν μέλος αυτού σε συνεδρίαση εντός 8 ημερών από την ημέρα εκλογής του και εκλέγει με απόλυτη πλειοψηφία τον πρόεδρο, τον αντιπρόεδρο, το γενικό γραμματέα και τον ταμία.

#### Άρθρον 19

Το Διοικητικό Συμβούλιο συνεδριάζει τακτικά κάθε δεύτερο μήνα και έκτακτα όταν το καλέσει ο Πρόεδρος ή ο Αντιπρόεδρος, όταν απουσιάζει ο πρώτος ή εάν το ζητήσουν να συγκληθεί τρία τουλάχιστον μέλη του. Οι αποφάσεις του λαμβάνονται κατά πλειοψηφία και στις περιπτώσεις ισοψηφίας υπερισχύει η ψήφος του Προέδρου.

Οι συνεδριάσεις του Διοικητικού Συμβουλίου δύναται να λαμβάνουν χώρα και με τηλεδιάσκεψη με ηλεκτρονικά μέσα.

#### Άρθρον 20

Κάθε μέλος του Διοικητικού Συμβουλίου το οποίο απουσιάζει αδικαιολογήτως επί τρεις συνέχεις συνεδριάσεις θεωρείται αυτοδικαίως παραιτημένο. Για την αναπλήρωση αυτού καλείται ο αμέσως επόμενος επιλαχών αναπληρωτής.

#### Άρθρον 21

Το Διοικητικό Συμβούλιο διοικεί τα του Σωματείου και διαχειρίζεται την περιουσία του σύμφωνα με τις διατάξεις του παρόντος καταστατικού. Εκτελεί τις αποφάσεις της Γενικής Συνελεύσεως, επιβλέπει και επιδιώκει την πιστή εφαρμογή του Καταστατικού, συντάσσει τους προϋπολογισμούς του Σωματείου και υποβάλλει κατά τη λήξη της θητείας του στην τακτική Γενική Συνέλευση τον απολογισμό της διαχειρίσεώς του προς έγκριση.

#### Άρθρον 22

Το οικονομικό έτος του Σωματείου αρχίζει την 1η Ιανουαρίου και λήγει την 31η Δεκεμβρίου κάθε έτους.

#### Άρθρον 23

Ο πρόεδρος προΐσταται του Διοικητικού Συμβουλίου στις συνεδριάσεις του, συγκαλεί το Συμβούλιο κατ' εντολή του στις γενικές συνελεύσεις, ελέγχει το ταμείο, έχει τη γενική εποπτεία του Σωματείου, το οποίο εκπροσωπεί σ' όλες του τις σχέσεις και ενώπιον όλων των Αρχών των Δικαστηρίων, υπογράφει με τον γενικό γραμματέα όλα τα εξερχόμενα έγγραφα του Σωματείου, εκδίδει με τον γενικό γραμματέα εντάλματα πληρωμών και μέριμνα για την εκτέλεση των αποφάσεων του Διοικητικού Συμβουλίου. Τον Πρόεδρο αναπληρώνει κατά πάντα ο Αντιπρόεδρος.

#### Άρθρον 24

Ο γενικός γραμματέας συντάσσει τα πρακτικά των συνεδριάσεων του Διοικητικού Συμβουλίου, συνυπογράφει με τον Πρόεδρο κάθε εξερχόμενο έγγραφο, καθώς και τα εκδιδόμενα απ' αυτόν εντάλματα πληρωμών, κρατεί το Μητρώο των μελών του Σωματείου και διευθύνει την Γραμματεία. Το γενικό γραμματέα αναπληρώνει κατά πάντα ο οριζόμενος από το Διοικητικό Συμβούλιο σύμβουλος.

#### Άρθρον 25

Ο Ταμίας κρατεί το Ταμείο του Σωματείου, ενεργεί τις διάφορες εισπράξεις με διπλότυπες αποδείξεις, οι οποίες υπογράφονται από τον Πρόεδρο και τον Ταμία και σφραγίζονται με την σφραγίδα του Σωματείου, ενεργεί την εξόφληση των ενταλμάτων πληρωμών των εκδιδόμενων από τον Πρόεδρο και τον Γενικό Γραμματέα και τηρεί το βιβλίο ταμείου του Σωματείου. Στο τέλος κάθε χρόνου καταρτίζει και υποβάλλει στο Διοικητικό Συμβούλιο, κατάσταση στην οποία φαίνονται τα μέλη τα οποία δεν είναι ταμειακώς εντάξει, καθώς και περιληπτικό πίνακα των εσόδων και εξόδων του Σωματείου.

#### Άρθρον 26

Ο ταμίας κρατεί, για τις τρέχουσες ανάγκες του Σωματείου, ποσό μέχρι 150 € και καταθέτει το υπόλοιπο στην πλησιέστερη Τράπεζα ή Ταχυδρομικό Ταμιευτήριο. Τα χρήματα αναλαμβάνονται από τον ίδιο τον Ταμία, κατόπιν αποφάσεως του Διοικητικού Συμβουλίου και με ειδική προς την Τράπεζα ή το Ταχυδρομικό Ταμιευτήριο εντολή, η οποία υπογράφεται από τον Πρόεδρο και τον Γενικό Γραμματέα του Σωματείου. Τον Ταμία κωλυόμενο αναπληρώνει ένα μέλος του Διοικητικού Συμβουλίου.

#### Άρθρον 27

Κάθε δαπάνη ή διάθεση χρηματικού ποσού πρέπει να απορρέει από σχετική απόφαση του Διοικητικού Συμβουλίου.

### Εξελεγκτική Επιτροπή

#### Άρθρον 28

Η εξελεγκτική επιτροπή είναι τριμελής και εκλέγεται από την τακτική Γενική Συνέλευση των μελών, όπως και το Διοικητικό Συμβούλιο, η δε θητεία της είναι επίσης διετής.

#### Άρθρον 29

Η εξελεγκτική επιτροπή υποχρεούται να ελέγχει την ταμειακή διαχείριση του Διοικητικού Συμβουλίου τακτικά κάθε έξη μήνες και έκτακτα όταν το θεωρεί αναγκαίο. Τα πορίσματα του ελέγχου της τα καταχωρεί σε ειδικό βιβλίο πρακτικών και την έκθεση της διαχειρίσεως του Διοικητικού Συμβουλίου την υποβάλλει στην τακτική Γενική Συνέλευση των μελών.

Η εξελεγκτική επιτροπή βρίσκεται σε απαρτία όταν είναι παρόντα δύο μέλη αυτής.

Η εξελεγκτική επιτροπή μπορεί, σε περίπτωση ανωμαλιών στη διαχείριση του Διοικητικού Συμβουλίου, να προκαλεί σύγκλιση Γενικής Συνελεύσεως διά του Προέδρου του Διοικητικού Συμβουλίου, ο οποίος υποχρεούται να την συγκαλέσει εντός 20 ημερών, και σε περίπτωση που ο Πρόεδρος αρνηθεί να την συγκαλεί η ίδια (επιτροπή).

### Αρχαιρεσίες 

#### Άρθρον 30

Τα ταμειακώς εντάξει μέλη του Σωματείου έχουν δικαίωμα να εκλέγουν και να εκλέγονται στα όργανα του Σωματείου και να λαμβάνουν μέρος σε κάθε ψηφοφορία για που αφορά τους σκοπούς του Σωματείου.

Οι αρχαιρεσίες για την ανάδειξη του Διοικητικού Συμβουλίου  και της Ελεγκτικής Επιτροπής λαμβάνουν μέρος κάθε δύο χρόνια στην Τακτική Γενική Συνέλευση, μετά το τέλος των θεμάτων της ημερήσιας διάταξης. Οι υποψήφιοι για το αξίωμα του μέλους του Δ.Σ. και της Ελεγκτικής Επιτροπής, πρέπει να υποβάλλουν στο απερχόμενο Διοικητικό Συμβούλιο έγγραφες δηλώσεις υποψηφιότητας συνοδευόμενες από υπεύθυνη δήλωση ότι δεν τελούν σε στέρηση των πολιτικών δικαιωμάτων τους, το αργότερο δύο (2) μέρες πριν από την ημέρα των αρχαιρεσιών. Τα ονόματα των υποψηφίων τοποθετούνται στην ιστοσελίδα του Σωματείου. 

Εάν δεν έχουν κατατεθεί έγκαιρα οι δηλώσεις υποψηφιότητας, που είναι απαραίτητες για να καταρτισθεί ψηφοδέλτιο με τον απαιτούμενο αριθμό υποψηφίων (για το αξίωμα του μέλους του Διοικητικού Συμβουλίου και της Ελεγκτικής Επιτροπής), οι Αρχαιρεσίες αναβάλλονται για την ίδια ημέρα και ώρα της επόμενης εβδομάδος για να συμπληρωθεί στο μεταξύ ο αριθμός των Υποψηφίων.

Οι Αρχαιρεσίες γίνονται με ενιαίο ψηφοδέλτιο στο οποίο περιλαμβάνονται τα ονόματα όλων των υποψηφίων, τόσο για το αξίωμα του μέλους του Διοικητικού Συμβουλίου όσο και για το αξίωμα του μέλους της Ελεγκτικής Επιτροπής.

Κάθε εκλογέας έχει το δικαίωμα να ψηφίζει μέχρι πέντε υποψηφίους για τα μέλη του Διοικητικού Συμβουλίου και τρείς για τα μέλη της Ελεγκτικής Επιτροπής.

Μέλη του Διοικητικού Συμβουλίου εκλέγονται οι πέντε πρώτοι και της Ελεγκτικής Επιτροπής οι τρείς πρώτοι κατά σειρά επιτυχίας η οποία καθορίζεται από τον αριθμό των σταυρών προτίμησης που συγκεντρώνει κάθε ένας από τους υποψήφιους.

Η Γενική Συνέλευση εκλέγει τριμελή Εφορευτική Επιτροπή που έχει τη φροντίδα και την ευθύνη για την ομαλή διεξαγωγή των Αρχαιρεσιών. Όταν τελειώσει η ψηφοφορία η Εφορευτική Επιτροπή κάνει τη διαλογή των ψήφων, ανακηρύσσει τους επιτυχόντες, κατά σειρά επιτυχίας τόσο για το Διοικητικό Συμβούλιο όσο και για την Ελεγκτική Επιτροπή και καθορίζει την σειρά των επιλαχόντων ανάλογα με τον αριθμό των ψήφων που συγκέντρωσαν.  Σε περίπτωση ισοψηφίας, η σειρά επιτυχίας καθορίζεται με κλήρωση.
Στη συνέχεια η Εφορευτική Επιτροπή συντάσσει, υπογράφει και αναρτά στην ιστοσελίδα του Σωματείου το Πρακτικό των Αρχαιρεσιών, καλεί τους επιτυχόντες σε πρώτη συνεδρίαση και παραδίδει τα ψηφοδέλτια και όλα τα σχετικά με τις Αρχαιρεσίες στον πλειοψηφήσαντα Σύμβουλο που καλεί το νέο Δ.Σ. να συγκροτηθεί σε σώμα σύμφωνα με το άρθρο 18.

### Γενικές Διατάξεις

#### Άρθρον 31

Τροποποίηση του παρόντος μπορεί να γίνει από τη Γενική Συνέλευση, παρόντων των 2/3 των ταμειακώς εντάξει μελών.

#### Άρθρον 32

Ότι δεν προβλέπεται από το παρόν Καταστατικό και αφορά το Σωματείο και τους σκοπούς του ρυθμίζεται από τις σχετικές διατάξεις του Αστικού Κώδικος, καθώς και από τις αποφάσεις της Γενικής Συνελεύσεως.

#### Άρθρον 33

Το Σωματείο έχει δική του σφραγίδα στρογγυλή, στις πλευρές της οποίας αναγράφονται οι λέξεις "GreeceJS" και στη μέση Αθήνα έτος ιδρύσεως 2018.

#### Άρθρον 34

Η διάλυση του Σωματείου μπορεί να αποφασιστεί από τη Γενική Συνέλευση των μελών, η οποία συγκαλείται ειδικά γι' αυτό το σκοπό και με τη συμμετοχή τουλάχιστον των 2/3 των ταμειακώς εντάξει μελών. Η περί διαλύσεως απόφαση λαμβάνεται με πλειοψηφία των 3/4 των παριστάμενων στη Γενική Συνέλευση μελών. 

Σε περίπτωση διαλύσεως όλα τα περιουσιακά στοιχεία του Σωματείου περιέρχονται στο "Αρκτούρο".

#### Άρθρον 35

Το παρόν καταστατικό αποτελούμενο από 35 άρθρα ψηφίσθηκε από τη Γενική Συνέλευση των ιδρυτών σήμερα ομοφώνως και θα τεθεί σε ισχύ μόλις εγκριθεί από το Πρωτοδικείο Αθηνών, οπότε η προσωρινή 5μελής διοικούσα επιτροπή θα συγκαλέσει εντός έτους Γενική Συνέλευση για την επιλογή του πρώτου Διοικητικού Συμβουλίου.
